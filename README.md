# CTI își dă întâlniri

Un sistem expert este un program care se comportă ca un expert într-un domeniu restrâns. Caracteristica majoră a sistemelor expert, numite și sisteme bazate pe cunoștințe, este aceea că ele se bazează pe cunoștințele unui expert uman în domeniul care este studiat. Mai exact, ele se sprijină pe cunoștințele expertului uman asupra strategiilor de rezolvare a problemelor specifice domeniului. Astfel, la baza sistemelor expert se află utilizarea în rezolvarea problemelor a unor mari cantități de cunoștințe specifice domeniului.

Sistemele expert trebuie să poată rezolva probleme care necesită cunoștințe într-un anumit domeniu. Prin urmare, ele trebuie să posede aceste cunoștințe într-o anumită formă. Din această cauză ele se mai numesc și sisteme bazate pe cunoștințe. Nu toate sistemele bazate pe cunoștințe constituie însă un sistem expert. Un sistem expert trebuie, în plus, să fie capabil să explice utilizatorului comportamentul său și deciziile luate, la fel cum o fac experții umani. Această caracteristică referitoare la generarea explicațiilor este necesară în special în domeniile în care intervine incertitudinea, cum ar fi diagnosticarea medicală. Numai în acest fel utilizatorul poate detecta o posibilă fisură în raționamentul sistemului.

Mi s-a părut foarte dificil să aleg o temă pentru proiectul final la această materie, deoarece sunt destul de rare contextele în care un astfel de program poate fi necesar în viața de zi cu zi. Deoarece nu am găsit o idee care să rezolve o problemă cotidiană serioasă, m-am gândit să abordez sarcina într-o manieră mai ”distractivă”. 

Sistemul meu expert, CTI își dă întâlniri, găsește persoana cea mai potrivită din seria 35 cu care utilizatorul ar putea forma un cuplu. Domeniul studiat de către mine este reprezentat, astfel, de studenții seriei 35, iar baza de cunoștințe reflectă principalele caracteristici ale acestora. Subiectul este destul de individualizat, adică acoperă un domeniu de interes destul de restrâns, iar acest lucru limitează într-o oarecare măsură numărul utilizatorilor. Am ales ca mulțimea soluțiilor să fie inclusă în mulțimea studenților din serie pentru a fi ”mai amuzant” de lucrat la sistemul expert și, de asemenea, pentru a-i intriga pe colegi să-mi testeze aplicația. Într-un mediu online, un astfel de program ar trebui să aibă drept soluții mulțimea utilizatorilor.
